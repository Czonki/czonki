# Асаблівасьці мясцовай гаворкі

Як сказана ў [разьдзеле пра гісторыю вёскі](history.md) Чонкі былі заснаваныя
ўцекачамі з Маскоўшыны, таму, мабыць, яны гаварылі на нейкім расейкім дыялекце,
які, магчыма, зь цягам часу, зьбеларусіўся. Зь іншага боку, Сеўрукі былі
заселеныя беларусамі, прынамсі экспэдыцыі, якія зьбіралі зьвесткі пра
беларускія дыялекты, ня выявілі істотных адрозьненьняў сеўрукоўскай гаворкі ад
гаворак суседніх вёсак. Дый у Чонках таксама сяліліся людзі зь іншых вёсак,
прынамсі наш край вёскі быў заселены пераважна беларусамі, а калі браць
старэйшыя пакаленьні - то амаль выключна беларусамі, якія гаварылі па-беларуску
з большай ці меншай колькасьцю расейскіх словаў. Калі весьці гаворку пра
побытавую лексыку, якой карысталіся малапісьменныя старыя жанчыны, то яна
заставалася мясцовай беларускай, на мову мужчынаў уплывала служба ў арміі,
адкуль яны прыносілі шмат расейкіх слоў ды фраз. А што да фанэтыкі, то яна
амаль ва ўсіх захоўвалася беларускай, зь мясцовымі асаблівасьцямі.

## Асаблівасьці лексыкі

### З памяці

- Абакончыны -- аканіцы, дашчаныя або жалезныя створкі, якімі закрываюцца
  знадворку вокны.
- Аглашоны -- вар’яцкі, шалёны. «Бегае як аглашоны».
- Адонак -- подсьціл з гальля, жэрдак, на які кладуць стог. Слова «стажар’е» ў
  нас не выкарыстоўваюць.
- Аслабані́ць -- вызваліць.
- Ба́йбус -- бэйбус, падлетак, які паводзіцца не адпаведна свайму веку.
- Бу́бкі -- дзіцячае слова, абазначала семкі.
- Бу́льбашнік -- сьцябліны бульбы.
- Бурдолі -- бурда, баланда, *курмешкі*, згатаваная ежа нізкай якасьці.
- Ве́каць -- вехаць, ануча мыць посуд.
- Ві́лашнік -- драўляная палка, да якой мацуюцца вілкі.
- Вушня́к -- вушак *(бакавы брус у дзьвярной або ваконнай раме)*.
- Выстара́цца -- задавацца. Вы́стар -- той, хто выстараецца. Слова чуў ад дзеда,
  які быў нетутэйшы, то, магчыма, яно і не ўжывалася мясцовымі. Але ў слоўніках
  я такога значэньня не знайшоў, таму пакіну для гісторыі. *(Магчыма, з лоеўскай
  гаворкі)*
- Вы́сьцягнуцца -- 1) выцягнуцца 2) *(пераноснае)* памерці: «каб ты высьцягся!»
  *(праклён)*.
- Вы́шкі -- паддашак. Цікава, што слоўнікі фіксавалі таксама слова *чарда́к*, але
  я чуў толькі два варыянты: *вышкі*, калі гаворка пра нежылыя будынкі,
  «скла́дывайця сена на вы́шках», а калі гаворка пра жылыя будынкі, то казалі
  *на* + *хата* ў патрэбным склоне -- *на хаце*, *на хату*.
- Галю́ка і вытворныя: галю́чка, галю́чына, галю́чча -- галіна, гальлё.
- Дзед -- калючая расьліна зь лілёвымі кветкамі. Гэтым словам называюць
  расьліны, якія, насамрэч, адносяцца да некалькіх родаў: бадзяк палявы, бадзяк
  звычайны, татарнік калючы або чартапалох.
- Дзе́рава -- дрэва.
- Драч -- дзяркач, венік.
- Драчоны -- дранікі.
- Дураса́ -- глупства.
- Душня́к -- адтуліна ў падмурку для праветрываньня, звычайна на зіму затыкалі
  цэглай.
- Едзяньнё -- ежа, ужываецца ў фальклёрных выразах накшталт «едзяньнё, піцяньнё
  і салодкае ку́шаньне».
- Ёмка -- чапяла для патэльні.
- Ёмашнік -- 1) ручка ёмкі 2) прылада якой даставалі чыгункі зь печы.
- Жыдзю́к -- верабей.
- Колаварат -- 1) сьвердзел, ручны інструмэнт для сьвідраваньня дзірак. 2) кол,
  убіты ў зямлю, з прыбітай да яго перакладзінай і прывязанай вяроўкай. Другі
  канец вяроўкі прывязвалі да нечага цяжкога, напрыклад, сьпілаванага дрэва,
  і, паварочваючы кол за перакладзіну, падцягвалі прывязаны прадмет.
- Калодзезь -- калодзеж.
- Капані́ца -- матыка, ручная прылада для рыхленьня глебы.
- Капані́чыць -- матычыць, рыхліць глебу.
- Ка́пка -- кропля.
- Каробка -- вялікі кош *(для сена)*.
- Ката́ць -- *(ваду калёнкай ці помпай)* пампаваць. Відавочна, слова ўзьнікла ў
  XX ст. пад уплывам расейскага «качать».
- Ка́ўкаць -- *(пра катоў)* мяўкаць. Іншых варыянтаў (мяўкаць, яўкаць і г.д.) не
  ўжывалі.
- Каўта́ць -- глытаць.
- Кію́шкі -- кіяхі, кукуруза.
- Кію́шнік -- сьцябліны кукурузы.
- Кры́нджалы -- слоўнікі даюць прамое значэньне як сані *(для перавозкі
  бярвеньняў)*, я чуў толькі ў пераносным значэньні, калі камусьці казалі
  прыбраць ногі: «чаго ты крынджалы свае тут раскінуў».
- Кры́шанка -- суп з пакрышанай бульбы з дабаўленьнем смажанага сала.
- Кубло -- гняздо. Слова гняздо таксама ўжываюць, але радзей за «кубло»,
  асабліва калі ўжываюць яго ў пераносным сэнсе.
- Куёўдзіцца -- вярцецца, круціцца, напрыклад, у ложку. Адсюль «скуёўдзіць» --
  моцна памяць.
- Курме́шкі -- гразь, зь якой гуляюць дзеці, лепяць нешта. «Курме́шкі лепяць».
  Можа адносіцца да нейкай дрэннай, ліпкай ежы, баланды.
- Латру́га -- лайдак, гультай.
- Луза́ць -- 1) Лушчыць, ачышчаць ад шалупін. 2) Разгрызаючы, ачышчаць ад
  шалупін і есьці. 3) (пра вочы) глядзець зьдзіўлена ці не разумеючы. «Стаіць
  вочы палуза́ўшы».
- Ля́рва -- лаянкавае слова. Дакладным значэньнем неяк не пацікавіўся, але
  слоўнікі даюць такія значэньні як «пра здаровую гультаяватую жанчыну» (на
  Гарадзеншчыне), «гультай» (зафіксаваныя ў розных месцах на ўсходзе Беларусі)
  ды «непотребная женщина, стерва» (у слоўніку Байкова-Некрашэвіча). Ніколі ня
  чуў, каб у нас ім называлі абібокаў ці гультаёў, а вось экспрэсія, якая
  ўкладвалася ў гэтае слова, падказвае, што ягонае значэньне блізкае да
  зафіксаванага Байковым зь Некрашэвічам.
- Ма́занка -- памыі з кухні, якія скармлівалі каровам.
- Мардава́цца -- мурдава́цца, не стаяць на адным месцы, быць неспакойным (аб скаціне).
- Мяжа́ -- вялікая разора на гародзе, па якой ходзяць людзі.
- Набгом -- нагбом, піць набгом -- піць зь вялікай пасудзіны, нахіліўшы яе.
- Нале́та -- на наступны год.
- Наўбіткі́ -- гульня на вялікдзень, калі адным яйкам б'юць іншыя. «Давай наўбіткі!».
- Наўколенцы, наўколенцах -- на калені, на каленях.
- Немазна́ць -- немаведама, невядома, незразумела.
- Нуда́ -- ірга, куст сямейства ружакветных са шматлікімі дробнымі белымі
  кветкамі й ядомымі сакаўнымі ягадамі.
- Па́данка -- плод, які ўпаў з дрэва.
- Піся́га -- пісага (шнар, рубец ад удару пугай і т.п.).
- Піцяньнё -- пітво, ужываецца ў фальклёрных выразах накшталт «піцяньнё,
  едзяньнё і салодкае ку́шаньне».
- Порацца -- рабіць працу па гаспадарцы. Зак. трыв. -- папорацца.
- Поргаб -- пограб, склеп, яма з крытым верхам, у якой захоўвалі гародніну.
- Поснае ма́сла -- алей.
- Прасьцягну́ць -- выцягнуць.
- Прача́хнуць ці прача́хці, прачаха́ць -- астыць, астываць. «Ідзі еж, а то
  прачахне». Цікава, што слоўнікі фіксуюць такое значэньне ў заходняй
  Браншчыне, Мсьціслаўшчыне і, нечакана, Астравеччыне. А на Віцебшчыне й
  Тураўшчыне яно значыць «прасыхаць, прасохнуць».
- Прыгрэ́бнік -- памяшканне ці будынак над поргабам.
- Пэрхаць -- кашляць. Пэрхала -- той, зто кашляе.
- Разганя́ць -- (бульбу, рады́) абворваць.
- Раскіда́ць -- (гной) растрасаць.
- Рзаць -- дурэць, сваволіць, балавацца, шумець. Звычайна пра дзяцей.
- Салёнка -- адвараная бульба.
- Саўсі́м -- зусім.
- Саша́ -- шаша.
- Серпарэ́зьнік -- расьліна «крываўнік» (Achilléa millefólium).
- Ска́бка -- стрэмка.
- Скарада́ -- барана.
- Скара́дзіць -- баранаваць, апрацоўваць зямлю бараной.
- Скрылькі́ -- 1) нейкая садавіна ці гародніна парэзаная на лустачкі 2) парэзаныя
  на лустачкі й засушаныя яблыкі.
- Слата́ -- назола, той, хто надакучвае. Магчыма, таксама ўжывалася ў дачыненьні
  да насякомых, якія ў вялікай колькасьці нападаюць на людзей і жывёл. «Лезе як
  слата».
- Смарода -- чорная смародзіна. Чырвоную й жоўтую ў нас называлі як у
  літаратурнай мове -- парэчкі.
- Соўкацца -- бязмэтна хадзіць з кута ў кут, швэндацца; перашкаджаць працаваць,
  «блытацца пад нагамі».
- Ста́віць -- будаваць.
- Стрэць -- сустрэць.
- Сыбота -- субота.
- Трохсьце́н -- прыбудова да жылога дома з трыма сьценамі. «Паставіць трохсьцен»
  -- пабудаваць прыбудову.
- Удаборыць -- натварыць шкоды, сапсаваць нешта несьвядома.
- Устыркну́ць -- уваткнуць, заткнуць.
- Ую́шка -- мэталічны кружок, якім закладаюць адтуліну ў коміне, каб не выходзіла
  цёплае паветра. Магчыма, проста «юшка».
- Хі́ньця -- 1) малярыя, ліхаманка («хіньця б'е») 2) *(пераноснае)*
  непатрэбшчына («кінь ты етую хіньцю»). Найбліжэйшы адпаведнік -- трасца.
- Цэ́лны -- цэлы.
- Цюры́ -- страва з пакрышанага ў ваду хлеба з цукрам.
- Я́блыка -- яблык.

### Паводле дыялектных слоўнікаў
- Ту́ча -- хмара. Калі чуў «туча», заўжды лічыў гэта ўплывам расейскае мовы, але
  слоўнікі кажуць, што ў Гомельскім, Добрускім і частцы Рэчыцкага раёнаў кажуць
  менавіта «туча».

### Устойлівыя выразы й фразы

Нажаль, я памятаю толькі некалькі:
- Ля́да біць -- апрацоўваць месца высечкі, каб зрабіць яго прыдатным для засейваньня.
- «А ў Клімаўцы такія даўно ўжо пажаніліся», што значыць «ты ўжо дастаткова
  дарослы». *Клімаўка* -- [вёска на паўднёвы ўсход ад
  Чонак](https://www.openstreetmap.org/#map=12/52.2900/31.0903).
- Цягацца па хатах як посьцілка -- пра жанчыну, якая ходзіць па хатах, замест
  таго, каб займацца хатнімі справамі. Вельмі адмоўнае значэньне.
- Чакаць ад бога высьпятка -- казалі чалавеку, які ніяк не пачынаў ніяк рабіць
  нейкую справу.
- Пахаць ускла́д -- араць зь сярэдзіны ў бок краёў. У сярэдзіне мяжы няма, а па
  краях -- ёсьць.
- Пахаць уроскідку -- араць з краёў у сярэдзіну. Тады мяжа ў сярэдзіне ёсьць.

## Фанэтычныя асаблівасьці ды асаблівасьці словатварэньня

Гаворкі паўднёвай часткі Гомельскага звычайна адносяць да масіву
сярэднебеларускіх, але, паводле некаторых рыс, іх можна аднесьці і да
паўднёвых, і да ўсходніх, і вельмі часта наш край знаходзіцца на сутыку
некалькіх дыялектных зон, і таму часам нават у адной вёсцы фіксавалі фанэтычныя
рысы розных зон.

З тых асаблівасьцяў, што я памятаю сам:
- канчаткі дзеясловаў цяперашняга й будучага часу першай асобы *-ам* замест
  літаратурнага *-ем* і *-ом* замест *-ём* пасьля *д*: *ідом*, *пойдам*.
- ненаціскныя канчаткі дзеясловаў другога спражэньня цяперашняга й будучага
  часу трэцяй асобы *-a* замест *-ыць* і *-я*/*-е* замест *-іць*: *гавора*,
  *падходзя*, *зробя*.
- слова *ёсьць* звычайна выкарыстоўвалі ў кароткай форме *ё*.
- прыстаўное *й* замест *г* ў словах *гэты* ці *гэта* -- *е́ты*, *е́та*. Слова
  *гэны* не выкарыстоўвалася.
- суфікс *-шн-* замест *-чн-* -- *рушні́к*, *яе́шня*, *ві́лашнік*.
- суфікс *-т-* паралельна з *-н-* у аддзеяслоўных прыметніках, напр.,
  *адчынеты* ці *заслаты*.
- канчаткі кшталту *-кці* замест *-чы* -- *пе́кці*, *берагці́*.

Цяпер скарыстаемся дапамогай дыялектычных слоўнікаў.

Адной з адметнасьцяў беларускай мовы лічыцца пераход *е* і *ё* ў першым складзе
перад націскам у *я*, па-навуковаму гэта называецца «моцнае недысыміляцыйнае
яканьне». Але, у той жа час на паўночным усходзе Беларусі пануе «дысыміляцыйнае
яканьне», г.зн., у залежнасьці ад націскной галоснай, замест *я* можа быць *і*
(пад Віцебскам кажуць *вісна*, але *вясной*, *вясьне*, г.зн. *і* маем перад
*а*, а пад Полацкам і Магілёвам будзе *вясна*, *вясной*, але *вісьне*, г.зн. *і*
маем перад *е*). Зона такога «дысыміляцыйнага яканьні» даходзіць ажно да вёскі
*Вуць*, што ля *Церахоўкі*. Зь іншага боку, на захадзе Гомельскай вобласьці
маем зону *еканьня*, г.зн. там заўжды толькі *е* (*весна*, *весной*, *весьне*).
Паміж Мазыром і Гомлем адначасова прысутнічаюць і «моцнае яканьне» і
«еканьне». Такім чынам, паводле «Дыялекталягічнага атласа беларускай мовы»,
выдадзенага у 1963 г., на захад і поўдзень ад нас зона, дзе адначасова
прысутнічаюць і «моцнае яканьне», і «еканьне» (напр. у Новых Цярэшкавічах), а
на ўсходзе клінам убіваецца «дысыміляцыйнае яканьне» (напр. у Прыбытках).
Нажаль, Сеўрукі (у Чонках і Паляне матар’ялу для атласа не зьбіралі) там
пазначаныя як зона «вакалізму нявысьветленага тыпу».

Яшчэ адна асаблівасьць -- *адрозьніваньне* глухіх і звонкіх зычных у канцы
слова, а таксама глухіх і звонкіх перад глухімі зычнымі. Зычныя *захоўваюць*
сваё гучаньне: калі ў літаратурнай мове звонкія на канцы слова аглушаюцца,
напр. *хлеб*, *горад*, *нож*, *плуг*, *казка*, *загадка*, *ножка* гучаць як
*хлеп*, *горат*, *нош*, *плух*, *каска*, *загатка*, *ношка*, то ў нас яны
захоўваюць сваё гучаньне. Гэта агульная рыса для паўднёвых і паўднёва-ўсходніх
гаворак.
