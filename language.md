# Асаблівасьці мясцовай гаворкі

Беларуская мова, як і іншая якая, мае розныя гаворкі. Дзесьці ўплываюць
суседнія мовы, дзесьці захоўваюцца старажытныя асаблівасьці, часам страчаныя ў
іншых гаворках, а дзесьці наадварот, разьвіваюцца новыя. Спачатку я хацеў
сабраць у гэтым файле ўсе асаблівасьці, як узгаданыя (самастойна ці з дапамогай
маці), так і з дыялектных слоўнікаў, але потым вырашыў даць тут толькі галоўныя
асаблівасьці, а ўжо больш падрабязныя зьвесткі сабраць у асобным файле.

## Асаблівасьці лексыкі

### З памяці

- Абакончыны -- аканіцы.
- Адонак -- подсьціл з гальля, жэрдак, на які кладуць стог. Слова «стажар’е» ў
  нас не выкарыстоўваюць.
- Аслабані́ць -- вызваліць.
- Ба́йбус -- бэйбус.
- Бу́бкі -- дзіцячае слова, абазначала семкі.
- Бу́льбашнік -- сьцябліны бульбы.
- Ве́каць -- вехаць, ануча мыць посуд.
- Ві́лашнік -- драўляная палка, да якой мацуюцца вілкі.
- Вушня́к -- вушак (бакавы брус у дзьвярной або ваконнай раме).
- Вы́шкі -- паддашак. Цікава, што слоўнікі фіксавалі таксама слова *чарда́к*, але
  я чуў толькі два варыянты: *вышкі*, калі гаворка пра нежылыя будынкі,
  «скла́дывайця сена на вы́шках», а калі гаворка пра жылыя будынкі, то казалі
  *на* + *хата* ў патрэбным склоне -- *на хаце*, *на хату*.
- Галю́ка і вытворныя: галючка, галючына, галю́чча -- галіна, гальлё.
- Драч -- дзяркач, венік.
- Драчоны -- дранікі.
- Дураса́ -- глупства.
- Душня́к -- адтуліна ў падмурку для праветрываньня, звычайна на зіму затыкалі
  цэглай.
- Ёмка -- чапяла для патэльні.
- Ёмашнік -- 1) ручка ёмкі 2) прылада якой даставалі чыгункі зь печы.
- Жыдзю́к -- верабей.
- Капані́ца -- матыка.
- Каробка -- вялікі кош (для сена).
- Кію́шкі -- кіяхі, кукуруза.
- Кію́шнік -- сьцябліны кукурузы.
- Кры́нджалы -- слоўнікі даюць прамое значэньне як сані (для перавозкі
  бярвеньняў), я чуў толькі ў пераносным значэньні, калі камусьці казалі
  прыбраць ногі: «чаго ты крынджалы свае тут раскінуў».
- Курме́шкі -- гразь, зь якой гуляюць дзеці, лепяць нешта. «Курме́шкі лепяць».
- Ля́рва -- лаянкавае слова. Дакладным значэньнем неяк не пацікавіўся, але
  слоўнікі даюць такія значэньні як «пра здаровую гультаяватую жанчыну» (на
  Гарадзеншчыне), «гультай» (зафіксаваныя ў розных месцах на ўсходзе Беларусі) ды
  «непотребная женщина, стерва» (у слоўніку Байкова-Некрашэвіча). Ніколі ня чуў,
  каб у нас ім называлі абібокаў ці гультаёў, а вось экспрэсія, якая ўкладвалася
  ў гэтае слова, падказвае, што ягонае значэньне блізкае да зафіксаванага
  Байковым зь Некрашэвічам.
- Ма́занка -- памыі з кухні, якія скармлівалі каровам.
- Набгом -- нагбом.
- Наўбіткі́ -- гульня на вялікдзень, калі адным яйкам б'юць іншыя. «Давай наўбіткі!».
- Порацца -- рабіць працу па гаспадарцы. Зак. трыв. -- папорацца.
- Поргаб -- пограб, склеп.
- Прача́хнуць, прачаха́ць -- астыць, астываць. «Ідзі еж, а то прачахне». Цікава,
  што слоўнікі фіксуюць такое значэньне ў заходняй Браншчыне, Мсьціслаўшчыне і,
  нечакана, Астравеччыне. А на Віцебшчыне яно значыць «прасыхаць, прасохнуць».
- Салёнка -- адвараная бульба.
- Саўсі́м -- зусім.
- Саша́ -- шаша.
- Серпарэ́зьнік -- расьліна «крываўнік» (Achilléa millefólium).
- Ска́бка -- стрэмка.
- Скара́дзіць -- баранаваць, апрацоўваць зямлю бараной.
- Слата́ -- назола, той, хто надакучвае. Магчыма, таксама ўжывалася ў дачыненьні
  да насякомых, якія ў вялікай колькасьці нападаюць на людзей і жывёл. «Лезе як
  слата».
- Смарода -- чорная смародзіна. Чырвоную й жоўтую ў нас называлі як у
  літаратурнай мове -- парэчкі.
- Соўкацца -- бязмэтна хадзіць з кута ў кут, швэндацца; перашкаджаць працаваць, «блытацца
  пад нагамі».
- Сыбота -- субота.
- Трохсьце́н -- прыбудова да жылога дома з трыма сьценамі. «Паставіць трохсьцен» -- 
  пабудаваць прыбудову.
- Удаборыць -- натварыць шкоды, сапсаваць нешта несьвядома.
- Хі́ньця -- мае два асноўныя значэньні: прамое - малярыя, ліхаманка («хіньця
  б'е»), і пераноснае: непатрэбшчына («кінь ты гэтую хіньцю»). Найбліжэйшы
  адпаведнік -- трасца.
- Цэ́лны -- цэлы. Наконт гэтага слова не зусім упэўнены, што яго ўжывалі тут, бо
  чуў яго ад прабабулі, якая родам з Бабовіч.

### Паводле дыялектных слоўнікаў
- Ту́ча -- хмара. Калі чуў «туча» заўжды лічыў гэта ўплывам расейскае мовы, але
  слоўнікі кажуць, што ў Гомельскім, Добрускім і частцы Рэчыцкага раёнаў кажуць
менавіта «туча».

### Устойлівыя выразы й фразы

Нажаль, я памятаю толькі некалькі:
- Ля́да біць -- апрацоўваць месца высечкі, каб зрабіць яго прыдатным для засейваньня.
- «А ў Клімаўцы такія даўно ўжо пажаніліся», што значыць «ты ўжо дастаткова
  дарослы». *Клімаўка* -- [вёска на паўднёвы ўсход ад
Чонак](https://www.openstreetmap.org/#map=12/52.2900/31.0903).
- Цягацца па хатах як посьцілка -- пра жанчыну, якая ходзіць па хатах, замест
  таго, каб займацца хатнімі справамі. Вельмі адмоўнае значэньне.
- Чакаць ад бога высьпятка -- казалі чалавеку, які ніяк не пачынаў ніяк рабіць
  нейкую справу.

## Фанэтычныя асаблівасьці ды асаблівасьці словаўтварэньня

Гаворкі паўднёвай часткі Гомельскага звычайна адносяць да масіву
сярэднебеларускіх, але, паводле некаторых рыс, іх можна аднесьці і да
паўднёвых, і да ўсходніх, і вельмі часта наш край знаходзіцца на сутыку
некалькіх дыялектных зон, і таму часам нават у адной вёсцы фіксавалі фанэтычныя
рысы розных зон.

З тых асаблівасьцяў, што я памятаю сам:
- канчаткі дзеясловаў цяперашняга й будучага часу першай асобы *-ам* замест
  літаратурнага *-ем* ці *-ом* замест *-ём* -- *пойдам* замест *пойдзем*,
  *ідом* замест *ідзём*.
- слова *ёсьць* звычайна выкарыстоўвалі ў кароткай форме *ё*.
- прыстаўное *й* замест *г* ў словах *гэты* ці *гэта* -- *е́ты*, *е́та*. Слова
  *гэны* не выкарыстоўвалася.
- суфікс *-шн-* замест *-чн-* -- *рушні́к*, *яе́шня*, *ві́лашнік*.
- канчаткі кшталту *-кці* замест *-чы* -- *пекці́*, *берагці́*.

Цяпер скарыстаемся дапамогай дыялектычных слоўнікаў.

Адной з адметнасьцяў беларускай мовы лічыцца пераход *е* і *ё* ў першым складзе
перад націскам у *я*, па-навуковаму гэта называецца «моцнае недысыміляцыйнае
яканьне». Але, у той жа час на паўночным усходзе Беларусі пануе «дысыміляцыйнае
яканьне», г.зн., у залежнасьці ад націскной галоснай, замест *я* можа быць *і*
(пад Віцебскам кажуць *вісна*, але *вясной*, *вясьне*, г.зн. *і* маем перад
*а*, а пад Полацкам і Магілёвам будзе *вясна*, *вясной*, але *вісьне*, г.зн. *і*
маем перад *е*). Зона такога «дысыміляцыйнага яканьні» даходзіць ажно да вёскі
*Вуць*, што ля *Церахоўкі*. Зь іншага боку, на захадзе Гомельскай вобласьці
маем зону *еканьня*, г.зн. там заўжды толькі *е* (*весна*, *весной*, *весьне*).
Паміж Мазыром і Гомлем адначасова прысутнічаюць і «моцнае яканьне» і
«еканьне». Такім чынам, паводле «Дыялекталягічнага атласа беларускай мовы»,
выдадзенага у 1963 г., на захад і поўдзень ад нас зона, дзе адначасова
прысутнічаюць і «моцнае яканьне», і «еканьне» (напр. у Новых Цярэшкавічах), а
на ўсходзе клінам убіваецца «дысыміляцыйнае яканьне» (напр. у Прыбытках).
Нажаль, Сеўрукі (у Чонках і Паляне матар’ял для атласа не зьбіралі) там
пазначаныя як зона «вакалізму нявысьветленага тыпу».

Яшчэ адна асаблівасьць -- *адрозьніваньне* глухіх і звонкіх зычных у канцы
слова. Зычныя *захоўваюць* сваё гучаньне: калі ў літаратурнай мове звонкія на
канцы слова аглушаюцца, напр. *хлеб*, *горад*, *нож*, *плуг* гучаць як *хлеп*,
*горат*, *нош*, *плух*, то ў нас яны захоўваюць сваё гучаньне. Гэта агульная
рыса для паўднёвых і паўднёва-ўсходніх гаворак.
