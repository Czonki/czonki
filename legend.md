# Паданьне пра волатаў Серыка й Чэнчыка

Гэтае паданьне не мясцовае, але яно цікавае падабенствам *Серык*--*Селік* (гл. [разьдзел пра мясьціны](locations.html)) і *Чэнчык*--*Чонкі*. Паданьне запісанае ў Веткаўскім раёне, а, як вядома, у старажытнасьці і там, і пад Гомлем жыло племя *радзімічаў*, таму нельга выключаць, што і ў нашым краях некалі існавала падобнае паданьне, і назва *Чонкі* хутчэй зьвязана зь ім, а не з чаўнамі, як спрабуе давесьці сп. Рогалеў, тым болей, што каля вёскі выяўлены паселішчы 3-й чвэрці I тысячагодзьдзя н. э. і эпохі старажытнай Русі.

Паданьне было запісана археолягам А.А. Макушнікавым ў пачатку 1980-х гадоў. На жаль, арыгінальнага тэксту я не знайшоў, толькі пераказ. Цытата паводле часопіса «Дзеяслоў» №2(69), сакавік-красавік 2014, артыкул Ірыны Клімковіч «Волаты, асілкі, багатыры…»:

«Так, у маляўнічым урочышчы Каменная Гара на поўнач ад вёскі Чамярня Веткаўскага раёна знаходзяцца рэшткі старажытнага культавага гарадзішча-сьвяцілішча. Зь пятнаццацімэтровага ўзвышша добра бачна навакольле Сьвяцілавіч і Вялікіх Нямкоў. Месца гэтае жыхары Чамярні завуць Чортавай Гарой. Паводле паданьня, у спрадвечныя часы на гары жыў асілак, які кідаў адсюль велізарныя каменныя молаты. І молаты тыя чароўным чынам даляталі да навакольля Вялікіх Нямкоў. Апроч назвы Чортава, гэтая сьвятая гара мае назву Серыкава Гара. А па суседзтве з Чамярнёй у вёсцы Вялікія Нямкі знаходзіцца ўрочышча Чэнчыкава Гара, дзе таксама маецца гарадзішча. Паводле другога паданьня, у глыбокай старажытнасьці на Серыкавай і Чэнчыкавай гарах жылі князі-асілкі Серык і Чэнчык, якія таксама перакідваліся паміж сабою каменнымі сякерамі.»

Падобны сюжэт пра асілкаў, які перакідваюцца молатамі, сякерамі ці жорнамі былі распаўсюджаныя сярод балцкіх і ўсходнеславянскіх народаў.
