# Хто такія сеўрукі?

У пяці кіламетрах на поўдзень ад Гомеля ляжыць вёска *Сеўрукі*, Калісьці тут
былі непраходныя балоты і лес. І ёсць тут возера, якое, калі верыць расказам
жыхароў, у асобных месцах дасягала глыбіні 12 метраў. На беразе гэтага возера,
згодна з легендай, у старадаўнія часы былі пабудаваны хаціны, якія і паклалі
пачатак сучаснай вёсцы. А першым пасяленцам быў чалавек па прозвішчу *Сяўрук*.
Хто ён і адкуль, дакладна ніхто і не ведае. Старажылы, аднак, запэўніваюць, што
ён быў беглым катаржнікам і ў пошуках збаўлення ад няволі трапіў У тутэйшыя
мясціны, схаваўся ў балотах, ды так і застаўся тут назаўсёды. А здарылася гэта
аж у час панавання імператрыцы Кацярыны II, гэта значыць дзесьці ў XVIII ст. 

На гэтым паданні можна было б паставіць кропку і падзякаваць жыхарам вёскі за
тое, што яны захавалі гістарычную памяць аб сваім мінулым. Але чытаць гісторыю
па мясцовых паданнях&nbsp;&mdash; усё роўна, што вывучаць яе выключна па былінах.

Вёска Сеўрукі ля Гомеля&nbsp;&mdash; не адзіная ў Беларусі. У Нараўлянскім раёне
Гомельшчыны да вайны існаваў хутар *Сеўрукоўскі*. Вёскі *Сеўрукі* ёсць у
Баранавіцкім раёне Брэсцкай вобласці і ў Воранаўскім раёне Гродзенскай
вобласці, Аднайменны хутар існуе і на Віцебшчыне, у Браслаўскім раёне. А калі
звярнуцца да архіўных матэрыялаў, выяўляецца, што пасяленні Сеўрукі і
Сеўрукоўшчына былі яшчэ і ў былых Віленскім і Ашмянскім паветах Віленскай
губерні.

Прозвішчы тыпу *Сяўрук* вядомы ў розных мясцовасцях: У Расіі, на Чарнігаўшчыне,
Палтаўшчыне, на Валыні, нават У Польшчы і Літве. Таму ўзнікае пытанне: адкуль
распаўсюдзілася гэтае прозвішча, хто такія Сеўрукі? 

Імя *Сяўрук* нагадвае такія найменні, як *Мінчук* ці *Пінчук* (*мінчук*,
*пінчук*). Але *мінчук*&nbsp;&mdash; гэта чалавек з Міншчыны, а *пінчук*&nbsp;&mdash; гэта той, хто
жыве на Піншчыне. Здаралася так, што калі, напрыклад, чалавек з Піншчыны
трапляў у іншае этнічнае асяроддзе, то слова *пінчук*, якое ўказвала
першапачаткова толькі на месца яго паходжання, ператваралася ў мянушку, а потым
і ў прозвішча. Напрыклад, на Украіне выхадцаў з Беларусі часам вызначалі
мянушкай Мазыранін, Пінчук, Случчанін, Туравец, Бабруйка (такія мянушкі
даваліся па месцах паходжання тых ці іншых людзей), а іншы раз больш шырока&nbsp;&mdash;
Ліцвін. 

Калі гэта так, то трэба паставіць пытанне: а дзе тая мясцовасць, адкуль
першапачаткова паходзяць *сеўрукі* (*Сеўрукі*)? 

У 1897 годзе ў Мінску была надрукавана невялікая кніжачка пад назвай «Вывод о
пройсхождений прозвищ Севрук и Курчевич-Севрук», якую напісаў беларускі
даследчык Васіль Міхайлавіч Курчэвіч-Сяўрук. Аўтар адным з першых сярод вучоных
указаў на сувязь прозвішча *Сяўрук*, якое ўтварылася ад агульнага
першапачатковага наймення *сяўрук*, *сеўрукі*, з назвай старажытнарускага племені
*севяран*. Севяране ў IX-XII стст., а можа і яшчэ раней, жылі ў парэччы Дзясны і
Сейма. Яны заснавалі горад Ноўгарад-Северскі, іх племянным цэнтрам быў таксама
Чарнігаў. Аўтар упамянутай кніжкі імкнуўся нават паказаць сувязь прозвішча
*Сяўрук* і племянной назвы севяране з імёнамі некаторых рымскіх сенатараў,
патрыцыяў і палкаводцаў, якія мелі прозвішча *Сэвер*, *Сэвэр* ці *Север*. Гэтыя
спробы цяпер, вядома, выглядаюць трохі дзіўнымі, Аднак не гэта галоўнае ў
каштоўнай кніжцы. Галоўнае ў тым, што аўтар правільна супастаўляў слова сяўрук
з этнічным найменнем *севяране*. *Сяўрук*, такім чынам, у літаральным разуменні&nbsp;&mdash;
жыхар *Сяверыі*, *Северскай зямлі* (параўнайце: *палешук*&nbsp;&mdash; жыхар *Палесся*). У
XIV--XVII стст. *сеўрукамі* называлі левабярэжна прыдняпроўскае насельніцтва
Украіны, якое жыло ў басейнах Дзясны, Сулы, Псла і Ворсклы, З гэтага часу
сеўрукі, а з імі і геаграфічныя назвы тыпу *Сеўрукі* фіксуюцца на Палтаўшчыне,
пераходзяць на ўкраінскае Правабярэжжа, дасягаюць Падолля, заходзяць у
Беларусь. Вось і вёска Сеўрукі Гомельскага раёна была заснавана выхадцамі з той
тэрыторыі, дзе гістарычна пражывала этнаграфічная група сеўрукоў. Што ж
датычыць саміх сеўрукоў, то вучоныя-археолагі, этнографы і мовазнаўцы лічаць,
што на самай справе працягвалі нейкую роднасную лінію, што звязвала іх з
плямёнамі часоў Старажытнай Русі ці нават даславянскімі іранамоўнымі плямёнамі,
якія былі асіміляваны славянамі на левабярэжжы Сярэдняга Падняпроўя. 

В. М. Курчэвіч-Сяўрук прыводзіць наступны цікавы факт, які ён знайшоў,
вывучаючы старажытныя хронікі. У 1406 годзе вялікі князь літоўскі Вітаўт пачаў
вайну з маскоўскім князем Васіліем. Прычынай вайны з'явілася тое, што
маскоўскія людзі каля горада Пуціўля, гэта значыць у парэччы Сейма, на зямлі
Ноўгарад-Северскага княства, адабралі сілаю ў «літоўцаў-сеўрукоў двух баброў,
кадзь мёду, дзве сякеры, сарвалі з іх тры кафтаны і паясы, у якіх захоўваліся
грошы па сотні рублёў». *Літоўцамі-сеўрукамі* называліся мясцовыя жыхары басейна
Сейма, якія падпарадкоўваліся літоўскім князям і тэрыторыя якіх уваходзіла ў
склад Вялікага княства Літоўскага, Рускага і Жамойцкага. Адсюль і азначэнне
*літоўцы* пры асноўным этнічным імені *сеўрукі*. Менавіта таму літоўцы-сеўрукі і
прасілі абароны ў князя Вітаўта... 

Распаўсюджанне прозвішчаў тыпу *Сяўрук*, а таксама геаграфічных назваў *Сеўрукі*,
*Сеўрукоўшчына* ў розных раёнах Беларусі і Літвы можа тлумачыцца і тым, што
сеўрукамі празываліся таксама тыя жыхары Вялікага княства Літоўскага, якія
пасяліліся ў Северскім княстве пасля ўваходу яго ў склад гэтага дзяржаўнага
ўтварэння ў першай палове XIV ст. і нашчадкі якіх потым вярнуліся ў свае родныя
мясціны. Дарэчы, менавіта такім чынам тлумачыць узнікненне свайго прозвішча і
В. М. Курчэвіч-Сяўрук. 

Адзначым некалькі важных і цікавых фактаў з гісторыі вёскі Сеўрукі Гомельскага
раёна. Гэтая вёска ўпершыню фіксуецца ў пісьмовых дакументах у канцы XVI ст. У
70-ых гадах XVIII ст. вёска Сеўрукі са 125 душамі мужчынскага полу па
найвысачэйшаму ўказу была куплена казной у яе ўладальнікаў (пані Усціновічавай
і памешчыкаў Хялчэўскіх) для павелічэння насельніцтва павятовага горада Новай
Беліцы (гл. раздзел «Беліцкая загадка»). Прыгонныя сяляне Сеўрукоў станавіліся
свабоднымі, запісваліся ў мяшчанскае саслоўе і перасяляліся большай часткай у
павятовы цэнтр. 

Частка вёскі Сеўрукі носіць найменне *Чаўнішча*. Яно напамінае аб старажытнай
рэчцы *Чолне* (*Чоўне*), якая ў мінулым магла быць месцам вырабу лодак, чаўноў.
Гэтая рэчка абумовіла ўзнікненне і назвы маляўнічага ўрочышча *Чонкі*
(першапачаткова&nbsp;&mdash; *Чолнскі абрыў*, *Чонскі абрыў*), размешчанага паблізу
Сеўрукоў. Сёння тут&nbsp;&mdash; зона адпачынку гамяльчан. А вось гісторыя Чонак&nbsp;&mdash;
вельмі цікавая і своеасаблівая. У 1760 годзе ў данай мясцовасці ўзнік
стараверскі Іасафаўскі скіт, які заснаваў Іасаф, выхадзец з Гжацка. Раскольнікі
пабудавалі побач з пасёлкам "бяльцоў" і "жыллё" для манахаў-чарняцоў&nbsp;&mdash;
мужчынскі Успенскі манастыр, які існаваў да 1797 года, калі ён быў пераўтвораны
ў адзінаверскі. Яшчэ ў 1893 годзе гэты манастыр кіраваўся праваслаўным
ігуменам, але службы ў ім адбываліся па старадрукаваным кнігам. У пачатку ХХ
ст. у Чонках узнік жаночы праваслаўны Ціхвінскі манастыр, які праіснаваў да
30-ых гадоў. За «манастырскае» мінулае жыхароў пасёлка Чонкі і сеўрукоўцаў
называлі *канунікамі*&nbsp;&mdash; ад слоў *канон*, *канун*&nbsp;&mdash; «узаконенае правіла вышэйшай
царкоўнай іерархіі», у дыялектах таксама&nbsp;&mdash; «маленне, паніхіда, памінкі: куцця,
разведзеная вадой з мёдам, якую ўжываюць пры памінанні». 

Вось такія цікавыя факты, звязаныя з наваколлямі Сеўрукоў, удалося адшукаць.

Узята з кнігі А.Ф. Рогалева «[Сцежкі ў даўніну. Геаграфічныя назвы Беларускага
Палесся](https://archive.org/details/Alaksandr_Rohaleu.Sciezki_u_dauninu_Hieahraficnyja_nazvy_Bielaruskaha_Palessia.pdf)»
