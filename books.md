# Хто такія сеўрукі?

За пяць кілямэтраў на поўдзень ад Гомля ляжыць вёска *Сеўрукі*, Калісьці тут
былі непраходныя балоты й лес. І ёсьць тут возера, якое, калі верыць расказам
жыхароў, у асобных месцах дасягала глыбіні 12 мэтраў. На беразе гэтага возера,
згодна з легендай, у старадаўнія часы былі пабудаваны хаціны, якія і паклалі
пачатак сучаснай вёсцы. А першым пасяленцам быў чалавек на прозьвішча *Сяўрук*.
Хто ён і адкуль, дакладна ніхто й ня ведае. Старажылы, аднак, запэўніваюць, што
ён быў беглым катаржнікам і ў пошуках збаўленьня ад няволі трапіў у тутэйшыя
мясьціны, схаваўся ў балотах, ды так і застаўся тут назаўсёды. А здарылася гэта
аж у час панаваньня імпэратрыцы Кацярыны II, гэта значыць, дзесьці ў XVIII ст.

На гэтым паданьні можна было б паставіць кропку й падзякаваць жыхарам вёскі за
тое, што яны захавалі гістарычную памяць аб сваім мінулым. Але чытаць гісторыю
па мясцовых паданьнях -- усё адно, што вывучаць яе выключна паводле
былін.

Вёска Сеўрукі ля Гомеля -- не адзіная ў Беларусі. У Нараўлянскім раёне
Гомельшчыны да вайны існаваў хутар *Сеўрукоўскі*. Вёскі *Сеўрукі* ёсьць у
Баранавіцкім раёне Берасьцейскай вобласьці і ў Воранаўскім раёне Гарадзенскай
вобласьці. Аднайменны хутар існуе й на Віцебшчыне, у Браслаўскім раёне. А калі
зьвернуцца да архіўных матэрыялаў, выяўляецца, што пасяленьні Сеўрукі й
Сеўрукоўшчына былі яшчэ і ў былых Віленскім і Ашмянскім паветах Віленскай
губэрні.

Прозьвішчы тыпу *Сяўрук* вядомыя ў розных мясцовасьцях: у Расеі, на Чарнігаўшчыне,
Палтаўшчыне, на Валыні, нават у Польшчы й Літве. Таму ўзьнікае пытаньне: адкуль
распаўсюдзілася гэтае прозьвішча, хто такія Сеўрукі?

Імя *Сяўрук* нагадвае такія найменьні, як *Мянчук* ці *Пінчук* (*мянчук*,
*пінчук*). Але *мянчук* -- гэта чалавек з Меншчыны, а *пінчук* -- гэта той, хто
жыве на Піншчыне. Здаралася так, што калі, напрыклад, чалавек зь Піншчыны
трапляў у іншае этнічнае асяродзьдзе, то слова *пінчук*, якое ўказвала
першапачаткова толькі на месца яго паходжаньня, ператваралася ў мянушку, а потым
і ў прозьвішча. Напрыклад, ва Ўкраіне выхадцаў зь Беларусі часам вызначалі
мянушкай Мазыранін, Пінчук, Случчанін, Туравец, Бабруйка (такія мянушкі
даваліся па месцах паходжаньня тых ці іншых людзей), а іншы раз больш шырока --
Літвін.

Калі гэта так, то трэба паставіць пытаньне: а дзе тая мясцовасьць, адкуль
першапачаткова паходзяць *сеўрукі* (*Сеўрукі*)?

У 1897 годзе ў Менску была надрукаваная невялікая кніжачка пад назвай «Вывод о
происхождении прозвищ Севрук и Курчевич-Севрук», якую напісаў беларускі
дасьледчык Васіль Міхайлавіч Курчэвіч-Сяўрук. Аўтар адным зь першых сярод вучоных
паказаў на сувязь прозьвішча *Сяўрук*, якое ўтварылася ад агульнага
першапачатковага найменьня *сяўрук*, *сеўрукі*, з назвай старажытнарускага племені
*севяран*. Севяране ў IX-XII стст., а можа й яшчэ раней, жылі ў парэччы Дзясны і
Сейма. Яны заснавалі горад Ноўгарад-Северскі, іх племянным цэнтрам быў таксама
Чарнігаў. Аўтар упамянутай кніжкі імкнуўся нават паказаць сувязь прозьвішча
*Сяўрук* і племянной назвы севяране з імёнамі некаторых рымскіх сэнатараў,
патрыцыяў і палкаводцаў, якія мелі прозьвішча *Сэвер*, *Сэвэр* ці *Север*. Гэтыя
спробы цяпер, вядома, выглядаюць трохі дзіўнымі, Аднак ня гэта галоўнае ў
каштоўнай кніжцы. Галоўнае ў тым, што аўтар правільна супастаўляў слова сяўрук
з этнічным найменьнем *севяране*. *Сяўрук*, такім чынам, у літаральным разуменьні --
жыхар *Сяверыі*, *Северскай зямлі* (параўнайце: *паляшук* -- жыхар *Палесься*). У
XIV--XVII стст. *сеўрукамі* называлі левабярэжнае прыдняпроўскае насельніцтва
Ўкраіны, якое жыло ў басэйнах Дзясны, Сулы, Псла і Ворсклы, З гэтага часу
сеўрукі, а з імі й геаграфічныя назвы тыпу *Сеўрукі* фіксуюцца на Палтаўшчыне,
пераходзяць на ўкраінскае Правабярэжжа, дасягаюць Падольля, заходзяць у
Беларусь. Вось і вёска Сеўрукі Гомельскага раёна была заснавана выхадцамі з той
тэрыторыі, дзе гістарычна пражывала этнаграфічная група сеўрукоў. Што ж
датычыць саміх сеўрукоў, то вучоныя-археолягі, этнографы й мовазнаўцы лічаць,
што насамрэч працягвалі нейкую роднасную лінію, што зьвязвала іх з
плямёнамі часоў Старажытнай Русі ці нават даславянскімі іранамоўнымі плямёнамі,
якія былі асыміляваныя славянамі на левабярэжжы Сярэдняга Падняпроўя.

В. М. Курчэвіч-Сяўрук прыводзіць наступны цікавы факт, які ён знайшоў,
вывучаючы старажытныя хронікі. У 1406 годзе вялікі князь літоўскі Вітаўт пачаў
вайну з маскоўскім князем Васілём. Прычынай вайны было тое, што
маскоўскія людзі каля горада Пуціўля, гэта значыць у парэччы Сейма, на зямлі
Ноўгарад-Северскага княства, адабралі сілаю ў «літоўцаў-сеўрукоў двух баброў,
кадзь мёду, дзьве сякеры, сарвалі з іх тры кафтаны й паясы, у якіх захоўваліся
грошы па сотні рублёў». *Літоўцамі-сеўрукамі* называліся мясцовыя жыхары басэйна
Сейма, якія падпарадкоўваліся літоўскім князям і тэрыторыя якіх уваходзіла ў
склад Вялікага княства Літоўскага, Рускага й Жамойцкага. Адсюль і азначэньне
*літоўцы* пры асноўным этнічным імені *сеўрукі*. Менавіта таму літоўцы-сеўрукі й
прасілі абароны ў князя Вітаўта...

Распаўсюджаньне прозьвішчаў тыпу *Сяўрук*, а таксама геаграфічных назваў *Сеўрукі*,
*Сеўрукоўшчына* ў розных раёнах Беларусі й Літвы можа тлумачыцца і тым, што
сеўрукамі празываліся таксама тыя жыхары Вялікага княства Літоўскага, якія
пасяліліся ў Северскім княстве пасьля ўваходу яго ў склад гэтага дзяржаўнага
ўтварэньня ў першай палове XIV ст., і нашчадкі якіх потым вярнуліся ў свае родныя
мясьціны. Дарэчы, менавіта такім чынам тлумачыць узьнікненьне свайго прозьвішча й
В. М. Курчэвіч-Сяўрук.

Адзначым некалькі важных і цікавых фактаў з гісторыі вёскі Сеўрукі Гомельскага
раёна. Гэтая вёска ўпершыню фіксуецца ў пісьмовых дакумэнтах у канцы XVI ст. У
70-ых гадах XVIII ст. вёска Сеўрукі са 125 душамі мужчынскага полу паводле
найвысачэйшага загаду была купленая казной у яе ўладальнікаў (пані Ўсьціновічавай
і памешчыкаў Хялчэўскіх) для павелічэньня насельніцтва павятовага горада Новай
Беліцы (гл. разьдзел «Беліцкая загадка»). Прыгонныя сяляне Сеўрукоў станавіліся
свабоднымі, запісваліся ў мяшчанскае саслоўе і перасяляліся большай часткай у
павятовы цэнтар.

Частка вёскі Сеўрукі носіць найменьне *Чаўнішча*. Яно напамінае аб старажытнай
рэчцы *Чолне* (*Чоўне*), якая ў мінулым магла быць месцам вырабу лодак, чаўноў.
Гэтая рэчка абумовіла ўзьнікненьне і назвы маляўнічага ўрочышча *Чонкі*
(першапачаткова -- *Чолнскі абрыў*, *Чонскі абрыў*), разьмешчанага паблізу
Сеўрукоў. Сёньня тут -- зона адпачынку гамяльчан. А вось гісторыя Чонак --
вельмі цікавая й своеасаблівая. У 1760 годзе ў данай мясцовасьці ўзьнік
стараверскі Іасафаўскі скіт, які заснаваў Іасаф, выхадзец з Гжацка. Раскольнікі
пабудавалі побач з пасёлкам «бяльцоў» і «жыльлё» для манахаў-чарняцоў --
мужчынскі Ўсьпенскі манастыр, які існаваў да 1797 года, калі ён быў пераўтвораны
ў адзінаверскі. Яшчэ ў 1893 годзе гэты манастыр кіраваўся праваслаўным
ігуменам, але службы ў ім адбываліся па старадрукаваных кнігах. У пачатку ХХ
ст. у Чонках узьнік жаночы праваслаўны Ціхвінскі манастыр, які праіснаваў да
30-ых гадоў. За «манастырскае» мінулае жыхароў пасёлка Чонкі й сеўрукоўцаў
называлі *канунікамі* -- ад слоў *канон*, *канун* -- «узаконенае правіла вышэйшай
царкоўнай герархіі», у дыялектах таксама -- «маленьне, паніхіда, памінкі; куцьця,
разьведзеная вадой зь мёдам, якую ўжываюць пры памінаньні».

Вось такія цікавыя факты, зьвязаныя з навакольлямі Сеўрукоў, удалося адшукаць.

Узята з кнігі А.Ф. Рогалева «[Сьцежкі ў даўніну. Геаграфічныя назвы Беларускага
Палесься](https://archive.org/details/Alaksandr_Rohaleu.Sciezki_u_dauninu_Hieahraficnyja_nazvy_Bielaruskaha_Palessia.pdf)»
